<style>
  .it {
    font-style: italic;
  }
  .c { text-align: center; }
</style>
<article>
  <header>
    <div class="entry-meta">
      <div>
        <div class="date">1</div>
        <div class="month">Mar 2020</div>
      </div>
    </div>
    <h1>La mia fuga dalla schiavitù</h1>
    <h2>di Frederick Douglass</h2>
  </header>
  <div>
    <!-- AddToAny BEGIN -->
    <div class="a2a_kit a2a_kit_size_32 a2a_default_style">
      <a class="a2a_dd" href="https://www.addtoany.com/share"></a>
      <a class="a2a_button_facebook"></a>
      <a class="a2a_button_twitter"></a>
      <a class="a2a_button_google_plus"></a>
      <a class="a2a_button_email"></a>
      <a class="a2a_button_pocket"></a>
      <a class="a2a_button_kindle_it"></a>
      <a class="a2a_button_whatsapp"></a>
    </div>
    <!-- AddToAny END -->
    <figure class="lb-blogimageleft">
      <a target="_blank" href="/img/blog/Douglass.jpg"
        ><img
          class="lazy"
          data-src="/img/blog/tmb-Douglass.jpg"
          alt="Frederick Douglass"
          title="Frederick Douglass"/></a
      ><br />
      <figcaption class="wp-caption-text lb-smallerfont">
        Frederick Douglass
      </figcaption>
    </figure>
    <p class="it">
      Abolizionista, oratore, scrittore, editore, politico, esponente di spicco
      della lotta per i diritti civili e per l’uguaglianza, Frederick Douglass è
      una delle personalità più eminenti e rappresentative del XIX secolo, non
      solo negli Stati Uniti ma anche in Europa.
    </p>
    <p class="it">
      Nato schiavo in Maryland nel 1818, Douglass si guadagna la libertà proprio
      nel modo descritto in questo articolo, pubblicato - per i motivi che
      spiega lui stesso - nel 1881, ben quarantatré anni dopo gli avvenimenti
      narrati, quando ormai la sua fama è riconosciuta ovunque.
    </p>
    <p class="it">
      Douglass scrive la sua prima autobiografia nel 1845, quando la schiavitù,
      che verrà abolita con la Guerra Civile, è ancora in vigore. Per il timore
      di essere ricondotto in schiavitù, anche su consiglio di amici e altri
      abolizionisti si rifugia per due anni in Irlanda e Inghilterra, dove tiene
      discorsi e conferenze. Amici e sostenitori europei gli conferiscono una
      somma sufficiente perché al ritorno negli Stati Uniti, nel 1847, possa
      “comprare” la propria libertà.
    </p>
    <p class="it">
      Douglass è un forte sostenitore degli ideali della Costituzione, e proprio
      nel documento fondante della nazione vede i presupposti perché si possano
      e debbano mettere in atto i principi di uguaglianza. Si batte non solo per
      i diritti della gente di colore ma anche per quelli delle donne, e in
      particolare per il diritto di voto.
    </p>
    <p class="it">
      Gli anni della Guerra Civile lo vedono talvolta criticare e talvolta
      ammirare le azioni e le parole di Lincoln. Si batte perché anche gli
      uomini di colore possano partecipare alla guerra. I suoi figli si
      arruolano.
    </p>
    <p class="it">
      La vita di Frederick Douglass, che muore il 20 febbraio 1895, è una vita
      piena e vissuta con determinazione, amore per la conoscenza e coraggio.
      L’articolo qui proposto, che narra della sua rocambolesca fuga verso la
      libertà, è un tributo e uno spunto per un approfondimento della biografia
      e del pensiero di una grande personalità, il cui influsso è ancora oggi
      autorevolmente presente.
    </p>
    <p>&nbsp;</p>
    <p>
      L’articolo qui proposto (Titolo originale: “My Escape from Slavery”) è
      apparso in The Century Illustrated Magazine 23, Nov. 1881 (pp. 125-131).
    </p>
    <hr />
    <h2 class="c">
      Frederick Douglass
    </h2>
    <h2 class="c">
      La mia fuga dalla schiavitù
    </h2>
    <h5 class="c">
      Traduzione di Amelia Chierici
    </h5>
    <p>
      <span class="lb-dropcap">N</span>el primo racconto della mia vita in
      schiavitù, scritto quasi quarant’anni fa, e in vari scritti da allora in
      poi, diedi ai lettori quelli che consideravo ottimi motivi per non
      rivelare le modalità della mia fuga. In sostanza questi motivi erano: in
      primo luogo, il fatto che tale pubblica rivelazione avrebbe potuto essere
      in qualsiasi momento usata, con la schiavitù ancora in vigore, dal padrone
      contro lo schiavo, e impedire in futuro la fuga a chi avesse voluto
      utilizzare i miei stessi mezzi; il secondo motivo vincolava, se possibile,
      ancora di più al silenzio: la pubblicazione dei dettagli avrebbe
      certamente messo in pericolo le persone e le proprietà di coloro che
      fornirono aiuto. Lo stesso omicidio non era punito con maggior certezza e
      severità nello Stato del Maryland di quanto non lo fosse fornire aiuto e
      complicità nella fuga di uno schiavo. Molti uomini di colore, per nessun
      altro crimine se non aver dato aiuto a uno schiavo in fuga, sono, come
      Charles T. Torrey, morti in prigione. L’abolizione della schiavitù nel mio
      Stato natale e in tutto il paese, e il passare degli anni, rendono la
      prudenza fin qui osservata non più necessaria. Ma persino dopo
      l’abolizione della schiavitù ho talvolta pensato bene di eludere la
      curiosità dicendo che mentre la schiavitù era in vigore c’erano buoni
      motivi per non raccontare le modalità della mia fuga, e che da quando la
      schiavitù aveva cessato di esistere non c’era motivo di darne conto.
      Cesserò ora, tuttavia, di avvalermi di tale formula, e, per quanto mi sarà
      possibile, proverò a soddisfare questa naturale curiosità. Avrei dovuto,
      forse, cedere prima a tale disposizione d’animo, se ci fosse stato
      qualcosa di molto eroico o elettrizzante negli eventi connessi con la mia
      fuga, perché mi spiace dire che non ho niente del genere da raccontare;
      eppure, il coraggio di rischiare il tradimento e l’audacia che era pronta
      a incontrare la morte, se necessario, nel perseguire la libertà, erano
      elementi essenziali dell’impresa. Il mio successo fu dovuto alla prontezza
      piuttosto che al coraggio, alla fortuna piuttosto che all’audacia. I mezzi
      per la fuga mi furono forniti proprio dagli uomini che stavano facendo le
      leggi per tenermi ancora più saldamente in schiavitù.
    </p>
    <p>
      Era usanza nello Stato del Maryland richiedere che le persone di colore
      libere avessero quelli che venivano chiamati documenti di libertà. Si
      chiedeva loro di rinnovare questi strumenti molto di frequente, e,
      attraverso una tassa sulla loro redazione, considerevoli somme venivano di
      volta in volta incassate dallo Stato. Su questi documenti erano riportati
      il nome, l’età, il colore, l’altezza e tutti i connotati dell’uomo libero,
      insieme a eventuali cicatrici o altri segni di riconoscimento che
      potessero agevolare la sua identificazione. Questo sistema in qualche modo
      si sconfiggeva da sé… dal momento che era possibile trovare più di una
      persona che corrispondesse alla medesima descrizione generale. Ne consegue
      che molti schiavi riuscivano a fuggire impersonando il possessore di un
      certo incartamento; e ciò spesso avveniva in questo modo: uno schiavo, che
      corrispondesse quasi del tutto o a sufficienza alla descrizione contenuta
      nei documenti, li prendeva in prestito o a noleggio fino a quando grazie a
      essi non avesse raggiunto uno Stato libero dalla schiavitù, e poi, via
      posta o in altro modo, li restituiva al proprietario. L’operazione era
      rischiosa tanto per chi prestava i documenti quanto per chi li prendeva in
      prestito. La mancata restituzione dei documenti da parte del fuggitivo
      avrebbe messo nei guai il benefattore, e il rinvenimento dei documenti
      nelle mani dell’uomo sbagliato avrebbe messo nei guai sia il fuggitivo che
      il suo amico. Si trattava, pertanto, di un gesto di estrema fiducia da
      parte dell’uomo di colore libero, che in tal modo rischiava la propria
      libertà perché un altro potesse ottenerla. Ciò era, tuttavia, non di rado
      coraggiosamente praticato, e veniva raramente scoperto. Io non ero così
      fortunato da assomigliare a qualcuno dei miei conoscenti liberi abbastanza
      da rispondere alla descrizione contenuta nei loro documenti. Ma avevo un
      amico – un marinaio – che possedeva un lasciapassare da marinai. Questa
      carta assolveva alla stessa funzione dei documenti di libertà...
      descrivendo la sua persona e attestando il fatto che era un marinaio
      americano libero. Aveva nell’intestazione l’aquila degli Stati Uniti, che
      dava subito al documento l’aspetto di un’autorizzazione. Questo
      lasciapassare, una volta in mano mia, non descriveva il suo portatore in
      modo molto accurato. A dire il vero, faceva riferimento a un uomo molto
      più scuro di me, e un suo esame attento avrebbe causato da subito il mio
      arresto.
    </p>
    <p>
      Al fine di evitare questa fatidica analisi da parte del personale della
      ferrovia, mi misi d’accordo con Isaac Rolls, un vetturino di Baltimore,
      perché portasse il mio bagaglio al treno per Philadelphia proprio al
      momento della partenza, e saltai io stesso sul treno quando questo era già
      in movimento. Se fossi andato alla stazione a comprare il biglietto, sarei
      stato prontamente e accuratamente esaminato, e senza dubbio arrestato.
      Nello scegliere questo piano considerai lo sgomitare, e la naturale fretta
      del capotreno, su un treno affollato di passeggeri, e feci affidamento
      sulla mia abilità e prontezza nel fingermi marinaio, come descritto nel
      lasciapassare, per tutto il resto. Un elemento in mio favore era la
      benevola disposizione diffusa a quel tempo a Baltimore e in altri porti di
      mare nei confronti di “quelli che solcano il mare su navi”<sup
        ><a href="#ftnt1" id="ftnt_ref1">1</a></sup
      >. “Libero commercio e diritti dei marinai”<sup
        ><a href="#ftnt2" id="ftnt_ref2">2</a></sup
      >
      esprimeva allora il sentire della nazione. Per quanto riguarda il
      vestiario, ero abbigliato alla marinara. Avevo una camicia rossa e un
      cappello cerato, e un fazzoletto nero annodato alla marinara largo e in
      modo noncurante intorno al collo. La mia conoscenza delle navi e del gergo
      marinaresco mi furono di grande aiuto, dal momento che conoscevo una nave
      da prua a poppa e dal paramezzale della chiglia alle crocette, e sapevo
      parlare come un vecchio lupo di mare. Ero a buon punto in direzione di
      Havre de Grace quando il capotreno arrivò nella carrozza dei neri a
      ritirare i biglietti e a esaminare i documenti dei passeggeri. Questo fu
      un momento cruciale del dramma. Tutto il mio futuro dipendeva dalla
      decisione di questo capotreno. Per quanto fossi agitato durante lo
      svolgimento di questa procedura, almeno esteriormente rimasi calmo e
      controllato. Lui procedette con il proprio compito… esaminando diversi
      altri uomini di colore prima di me. Ebbe un tono piuttosto severo e si
      mostrò perentorio, prima di arrivare da me, quando, stranamente, e con mia
      sorpresa e sollievo, i suoi modi cambiarono del tutto. Nel vedere che non
      avevo ancora prontamente esibito i miei documenti di libertà, come avevano
      fatto le altre persone di colore della carrozza, mi disse, in modo
      cordiale, in contrasto con il suo comportamento verso gli altri:
    </p>
    <p>“Suppongo che tu abbia i documenti”.</p>
    <p>Al che risposi:</p>
    <p>“No, signore, non li porto mai in mare con me”.</p>
    <p>
      “Ma hai qualcosa che dimostra che sei un uomo libero, giusto?”.
    </p>
    <p>
      “Sì, signore,” risposi “ho un documento con l’aquila degli Stati Uniti,
      che mi porterà in giro per il mondo”.
    </p>
    <p>
      Al che tirai fuori dalla profonda tasca da marinaio il mio lasciapassare,
      precedentemente descritto. Una semplice occhiata al documento gli bastò, e
      poi prese i soldi del biglietto e se ne andò per i fatti suoi. Questo
      lasso di tempo fu uno dei più angoscianti che abbia mai provato. Se il
      capotreno avesse guardato con attenzione il documento, non gli sarebbe
      sfuggito che questo si riferiva a una persona dall’aspetto molto diverso
      dal mio, e in quel caso sarebbe stato suo dovere arrestarmi all’istante, e
      rispedirmi a Baltimore dalla prima stazione. Quando se ne andò
      assicurandomi che ero a posto, sebbene molto sollevato mi resi conto di
      essere ancora in grande pericolo: ero ancora in Maryland, e passibile di
      arresto in qualsiasi momento. Vidi sul treno diverse persone che mi
      avrebbero riconosciuto se diversamente abbigliato, e temetti che potessero
      riconoscermi persino nella mia “tenuta” da marinaio e segnalarmi al
      capotreno, il quale mi avrebbe dunque sottoposto a un esame più accurato,
      che sapevo bene mi sarebbe stato fatale.
    </p>
    <p>
      Nonostante non fossi un assassino in fuga dalla giustizia, mi sentivo
      forse avvilito come un criminale di quel genere. Il treno andava a una
      velocità molto elevata per le ferrovie di quell’epoca, ma per la mia mente
      angosciata era fin troppo lento. I minuti erano ore, e le ore erano
      giorni, durante questa parte della mia fuga. Dopo il Maryland, dovevo
      attraversare il Delaware… un altro Stato in cui c’era la schiavitù, dove i
      cacciatori di schiavi generalmente aspettavano la loro preda, perché non
      era all’interno dello Stato ma presso i suoi confini che questi segugi
      umani erano più vigili e attivi. Le linee di confine tra la schiavitù e la
      libertà erano il vero pericolo per i fuggitivi. Il cuore di una volpe o di
      un cervo, con cani affamati all’inseguimento, non avrebbe potuto battere
      in modo più angosciato o rumoroso di quanto non abbia fatto il mio dal
      momento in cui lasciai Baltimore fino a quando non raggiunsi Philadelphia.
      L’attraversamento del fiume Susquehanna a Havre de Grace era a quei tempi
      effettuato in traghetto, a bordo del quale incontrai un giovane uomo di
      colore di nome Nichols, che andò molto vicino a tradirmi. Era sul
      traghetto come manovale, ma, anziché farsi gli affari suoi, insistette nel
      dire che mi conosceva, e mi fece domande rischiose del tipo dove stavo
      andando, quando sarei tornato, ecc. Mi allontanai da questo scomodo
      conoscente non appena riuscii a farlo con discrezione, e me ne andai da
      un’altra parte del traghetto. Una volta attraversato il fiume, incontrai
      un nuovo pericolo. Solo alcuni giorni prima avevo lavorato su un
      <i>revenue cutter</i><sup><a href="#ftnt3" id="ftnt_ref3">3</a></sup>
      presso il cantiere di Mr. Price a Baltimore, sotto la direzione del
      capitano McGowan. A questo punto di incontro dei due treni, quello che
      andava verso sud si fermò al binario di fronte a quello diretto verso
      nord, e si dà il caso che tale capitano McGowan fosse seduto accanto a un
      finestrino dal quale poteva chiaramente vedermi. E mi avrebbe sicuramente
      riconosciuto se avesse guardato verso di me per un solo secondo.
      Fortunatamente, nella fretta del momento, non mi vide; e i treni ben
      presto si superarono l’un l’altro andando nelle loro rispettive direzioni.
      Ma non fu solo qui che la scampai per un pelo. Sul mio stesso treno si
      trovava un fabbro tedesco che conoscevo bene, il quale mi osservò
      attentamente, come intento a pensare se mi aveva già visto da qualche
      parte durante i suoi viaggi. Credo davvero che mi riconobbe, ma che non se
      la sentì di tradirmi. In ogni caso, mi vide fuggire e non proferì parola.
    </p>
    <p>
      L’ultimo punto di imminente pericolo, e quello che temetti di più, fu
      Wilmington. Qui scendemmo dal treno e prendemmo il piroscafo per
      Philadelphia. Nel fare questo cambio di nuovo temetti che mi arrestassero,
      ma nessuno mi importunò, e ben presto mi trovai sull’ampio e splendido
      fiume Delaware, di corsa verso la Città dei Quaccheri. Appena arrivato a
      Philadelphia, nel pomeriggio, chiesi a un uomo di colore come fare per
      andare a New York. Mi indicò la stazione di William Street, e lì andai,
      dove la sera presi il treno. Arrivai a New York il martedì mattina, avendo
      completato il viaggio in meno di ventiquattr’ore.
    </p>
    <p>
      La mia vita da uomo libero ebbe inizio il 3 settembre 1838. La mattina del
      4 di quel mese, dopo un viaggio angosciante e pericoloso, ma che andò
      bene, mi ritrovai nella grande città di New York da UOMO LIBERO… uno in
      più nella moltitudine che, come le disorientate onde del mare in burrasca,
      fa su e giù tra gli alti edifici di Broadway. Sebbene abbagliato dalle
      meraviglie che mi venivano incontro da ogni parte, non riuscivo più di
      tanto a distogliere i pensieri dalla mia singolare situazione. Per il
      momento, i sogni da ragazzo e le speranze da uomo adulto erano realizzati
      in pieno. Le catene che mi legavano al “vecchio padrone” erano spezzate.
      Nessun uomo aveva ora il diritto di chiamarmi suo schiavo o di imporre la
      sua autorità su di me. Mi trovavo in mezzo alle baruffe del mondo esterno,
      a cogliere le occasioni come il resto dei suoi affaccendati occupanti. Mi
      è stato spesso chiesto cosa provai quando per la prima volta mi trovai su
      suolo libero. Non c’è praticamente nulla nella mia vita su cui potrei
      rispondere in modo più esaustivo. Un nuovo mondo si era aperto davanti a
      me. Se “la vita è di più di respiro e di un giro veloce del sangue”<sup
        ><a href="#ftnt4" id="ftnt_ref4">4</a></sup
      >, vissi di più in quel singolo giorno che in un anno da schiavo. Fu un
      momento di gioioso entusiasmo che le parole possono a malapena descrivere.
      In una lettera scritta a un amico subito dopo essere arrivato a New York,
      dissi “Mi sono sentito come potrebbe sentirsi qualcuno che è appena
      fuggito da una tana di leoni affamati”. Pena e angoscia, come l’oscurità e
      la pioggia, possono essere rappresentate; ma felicità e gioia, come
      l’arcobaleno, sfuggono alla maestria dello scrittore o dell’artista. Per
      dieci o quindici anni ero andato, come dire, trascinando una pesante
      catena che nessuna mia forza poteva spezzare; non ero solo uno schiavo,
      ero uno schiavo a vita. Sarei potuto diventare un marito, un padre, un
      vecchio, ma a tutto ciò, dalla nascita alla morte, dalla culla alla tomba,
      mi ero sentito condannato. Tutti i tentativi che avevo fatto in precedenza
      per procurarmi la libertà non solo erano falliti, ma mi era sembrato che
      stringessero ancora di più le maglie delle mie catene, e rendessero la mia
      fuga più ardua. Confuso, intrappolato, e scoraggiato, mi ero talvolta
      posto la domanda: non potrebbe essere che dopo tutto la mia condizione sia
      opera di Dio, che sia stata disposta per un saggio fine, e, se così, non
      sarà la mia sottomissione un dovere? In effetti da tempo nella mia mente
      aveva luogo un conflitto, tra la chiara consapevolezza di ciò che è giusto
      e i plausibili espedienti della teologia e della superstizione. Questi mi
      volevano un miserabile schiavo... un prigioniero a vita, punito per
      qualche trasgressione nella quale non avevo né quota né parte; mentre il
      senso di giustizia mi spronava a darmi coraggiosamente da fare per
      assicurarmi la libertà. Questo conflitto era ora finito; le mie catene
      erano spezzate, e la vittoria mi portò un’ineffabile gioia.
    </p>
    <p>
      Ma la mia gioia ebbe vita breve, perché non ero ancora fuori dalla portata
      e dal potere dei proprietari di schiavi. Ben presto scoprii che New York
      non era il rifugio libero e sicuro che avevo creduto, e un senso di
      isolamento e insicurezza tornò tristemente a opprimermi. Mi capitò di
      incontrare per strada, alcune ore dopo il mio arrivo, uno schiavo
      fuggitivo che una volta avevo conosciuto bene in schiavitù. Le
      informazioni da lui ricevute mi allarmarono. Il fuggitivo in questione era
      conosciuto a Baltimore come “Il Jake di Allender”, ma a New York portava
      il più rispettabile nome di “William Dixon”. Secondo la legge, Jake
      apparteneva al dottor Allender, e Tolly Allender, il figlio del dottore,
      una volta aveva fatto un tentativo per riprendersi MR. DIXON, ma aveva
      fallito per mancanza di prove a supporto della sua rivendicazione. Jake mi
      raccontò le circostanze di questo tentativo, e di quanto poco mancò che
      fosse rispedito in schiavitù e a subire torture. Mi disse che New York in
      quel periodo era piena di gente del Sud che tornava dalle stazioni termali
      del Nord, che dei neri di New York non c’era da fidarsi, che c’erano,
      assoldati, uomini di colore come me che mi avrebbero tradito per pochi
      dollari, che c’erano uomini assoldati sempre in cerca di fuggitivi, che
      non avrei dovuto rivelare a nessuno il mio segreto, o azzardarmi ad andare
      al molo o a una pensione per neri, perché tutti questi posti venivano
      accuratamente sorvegliati. Aggiunse che lui stesso non poteva aiutarmi, e,
      a dire il vero, mentre parlava con me sembrava temere che anch’io potessi
      essere una spia o un traditore. Con questa apprensione addosso, suppongo,
      mostrò segni di volersi sbarazzare di me, e con un pennello da imbianchino
      in mano, alla ricerca di lavoro, ben presto scomparve.
    </p>
    <p>
      Questo quadro di New York, fornitomi dal povero “Jake”, smorzò il mio
      entusiasmo. La mia piccola riserva di denaro si sarebbe presto esaurita, e
      dal momento che non sarebbe stato sicuro andare al molo alla ricerca di
      lavoro, e non avevo conoscenze in nessun luogo, la prospettiva per me era
      tutt’altro che allegra. Pensai che avesse senso tenermi alla larga dai
      cantieri navali, perché, se ricercato, e certamente sentivo di esserlo,
      Mr. Auld, il mio “padrone”, mi avrebbe ovviamente cercato lì tra gli
      addetti al lavoro di calafataggio. Ogni porta sembrava essere chiusa. Ero
      in mezzo a un oceano di uomini come me, eppure un perfetto estraneo per
      ognuno di loro. Ero senza casa, senza conoscenze, senza soldi, senza
      credito, senza lavoro, e senza alcuna idea concreta di quale direzione
      prendere, o di dove cercare soccorso. In condizioni così estreme, uno ha
      qualcosa di più della sua nuova libertà a cui pensare. Mentre vagavo per
      le strade di New York, e avendo dimorato per almeno una notte tra i barili
      su una delle banchine, ero in effetti libero… dalla schiavitù, ma anche da
      cibo e riparo. Tenni per me il mio segreto il più a lungo possibile, ma
      alla fine fui costretto a cercare qualcuno che diventasse mio amico senza
      che però approfittasse della mia indigenza per tradirmi. Trovai tale
      persona in un marinaio di nome Stuart, un tipo generoso e di buon cuore,
      il quale, dalla sua umile casa in Centre Street, mi vide in piedi sul
      marciapiede di fronte, vicino alle prigioni Tombs. Come mi si avvicinò,
      azzardai un commento che subito catturò il suo interesse. Mi ospitò a casa
      sua per la notte, e la mattina dopo venne con me da Mr. David Ruggles, il
      segretario del Vigilance Committee di New York<sup
        ><a href="#ftnt5" id="ftnt_ref5">5</a></sup
      >, un collega di Isaac T. Hopper, di Lewis e Arthur Tappan, di Theodore S.
      Wright, Samuel Cornish, Thomas Downing, Philip A. Bell, e altri uomini
      perbene di quei tempi. Tutti costoro (eccetto Mr. Bell, che è ancora in
      vita, e che è direttore ed editore del giornale <i>Elevator</i>, a San
      Francisco) hanno finito il loro lavoro sulla terra. Una volta nelle mani
      di questi uomini coraggiosi e saggi, mi sentii relativamente al sicuro. A
      casa di Mr. Ruggles, all’angolo tra Lispenard Street e Church Street,
      rimasi nascosto per diversi giorni, durante i quali la mia promessa sposa
      venne da Baltimore dietro mia chiamata per condividere il fardello della
      vita insieme a me. Era una donna libera, e arrivò subito dopo aver sentito
      le buone notizie che dicevano che ero al sicuro. Fummo uniti in matrimonio
      dal reverendo J. W. C. Pennington, allora un noto e rispettato ministro
      presbiteriano. Non avevo denaro con cui pagare la parcella, ma il ministro
      sembrò accontentarsi dei nostri ringraziamenti.
    </p>
    <p>
      Mr. Ruggles fu il primo agente della “Ferrovia sotterranea”<sup
        ><a href="#ftnt6" id="ftnt_ref6">6</a></sup
      >
      che conobbi dopo il mio arrivo al Nord, e fu, a dire il vero, l’unico con
      cui ebbi a che fare fino a quando non diventai io stesso un membro
      dell’organizzazione. Venuto a sapere che di mestiere facevo il calafato,
      subito decise che il posto migliore per me sarebbe stato New Bedford,
      Massachusetts. Mi disse che lì venivano equipaggiate tante navi per
      spedizioni come baleniere, e che in quel posto avrei potuto trovare lavoro
      nel mio campo per guadagnarmi degnamente da vivere. Così, il giorno del
      matrimonio, portammo il nostro piccolo bagaglio a bordo del piroscafo
      <i>John W. Richmond</i>, che a quel tempo percorreva la rotta tra New York
      e Newport, Rhode Island. Quarantatré anni fa ai passeggeri di colore non
      era permesso viaggiare in cabina, né sostare verso poppa vicino alle ruote
      a pale di un’imbarcazione a vapore. Erano costretti, con qualunque tempo –
      caldo o freddo, secco o umido –, a passare la notte sul ponte. Per quanto
      ingiusta fosse, questa regola non ci infastidì più di tanto; avevamo
      subìto decisamente di peggio prima di allora. Arrivammo a Newport la
      mattina successiva, e poco dopo una diligenza di vecchio tipo, con la
      scritta “New Bedford” a grandi caratteri gialli su entrambi i lati, arrivò
      giù al molo. Non avevo abbastanza soldi per il biglietto, e rimasi lì
      indeciso sul da farsi. Fortunatamente per noi c’erano due signori, due
      quaccheri, che stavano per salire sulla diligenza – l’Amico William C.
      Taber e l’Amico Joseph Ricketson – che immediatamente intuirono la nostra
      situazione; e, in modo singolarmente tranquillo, Mr. Taber si rivolse a me
      dicendo “Voi due, salite”. Mai risposi a un ordine con più solerzia, ed
      eccoci dunque diretti verso la nostra nuova casa. Quando arrivammo a Stone
      Bridge i passeggeri scesero per fare colazione e pagarono al conducente il
      prezzo della corsa. Noi non facemmo colazione, e, quando il conducente ci
      chiese di pagare, gli risposi che mi sarei messo a posto con lui non
      appena arrivati a New Bedford. Mi aspettavo delle obiezioni da parte sua,
      ma non ne fece. Quando, tuttavia, arrivammo a New Bedford, prese i nostri
      bagagli, inclusi tre libri di musica – due raccolte di Dyer, e una di Shaw
      – e li trattenne finché non fossi stato in grado di riscattarli pagando
      quanto dovuto per le nostre corse. Ciò fu presto fatto, perché Mr. Nathan
      Johnson non solo mi accolse con gentilezza e ospitalità, ma, una volta
      informato circa i nostri bagagli, subito mi prestò due dollari con i quali
      pareggiare i conti con il conducente della diligenza. Mr. e Mrs. Johnson
      raggiunsero una considerevole età, e ora riposano dalle loro fatiche. Ho
      un grande debito di gratitudine nei loro confronti. Non solo mi accolsero
      quando straniero e mi diedero da mangiare quando affamato<sup
        ><a href="#ftnt7" id="ftnt_ref7">7</a></sup
      >, ma mi insegnarono anche come guadagnarmi onestamente da vivere. E così,
      dopo due settimane dalla mia fuga dal Maryland, mi trovavo in salvo a New
      Bedford, un cittadino del grande vecchio Stato del Massachusetts.
    </p>
    <p>
      Una volta introdotto alla mia nuova vita e rassicurato da Mr. Johnson sul
      fatto che in quella città non dovevo temere di essere ricatturato, si
      presentò la questione relativamente di poco conto del nome con il quale
      sarei stato conosciuto da allora in poi nei miei rapporti da uomo libero.
      Il nome datomi dalla mia cara madre era non meno lungo e pretenzioso di
      Frederick Augustus Washington Bailey. Quando vivevo nel Maryland,
      tuttavia, avevo eliminato Augustus Washington e mi ero tenuto solo
      Frederick Bailey. Tra Baltimore e New Bedford, per nascondermi dai
      cacciatori di schiavi mi ero separato da Bailey e mi ero dato il nome di
      Johnson, ma a New Bedford scoprii che la famiglia Johnson era già così
      numerosa che era difficile distinguerli tutti, e dunque un cambio di nome
      sembrò opportuno. Nathan Johnson, colui che mi ospitava, enfatizzò molto
      questa necessità, e desiderò che gli permettessi di scegliere un nome per
      me. Acconsentii, e lui mi chiamò con il mio nome attuale – quello con cui
      da quarantatré anni sono conosciuto – Frederick Douglass. Mr. Johnson
      stava giusto leggendo <i>La donna del lago</i>, e il suo grande
      personaggio gli piacque così tanto che desiderò che io portassi il suo
      nome. Da quando io stesso ho letto quell’affascinante poema, ho spesso
      pensato, considerata la nobile ospitalità e il vigoroso carattere di
      Nathan Johnson, che – seppur nero anch’egli – lui, molto più di me,
      illustrasse le virtù del Douglas di Scozia. Sono sicuro che, se un
      cacciatore di schiavi fosse entrato in casa sua con l’idea di catturarmi,
      Johnson si sarebbe mostrato come colui dalla “mano risoluta”<sup
        ><a href="#ftnt8" id="ftnt_ref8">8</a></sup
      >.
    </p>
    <p>
      Il lettore potrebbe sorprendersi di come avevo in qualche modo immaginato
      le condizioni sociali e materiali della gente che viveva al Nord. Non
      avevo un’idea adeguata del benessere, della raffinatezza, dell’iniziativa
      e dell’alto grado di civiltà di questa parte del paese. Il mio
      <i>Columbian Orator</i><sup><a href="#ftnt9" id="ftnt_ref9">9</a></sup
      >, praticamente il mio unico libro, non aveva fatto nulla per illuminarmi
      sulla società del Nord. Mi era stato insegnato che la schiavitù stava alla
      base di tutto il benessere economico. Con questa idea fondante, ero
      arrivato naturalmente alla conclusione che la povertà doveva essere la
      condizione generale degli abitanti degli stati liberi. Dal paese da cui
      provenivo, un bianco che non possedeva schiavi era solitamente un uomo
      ignorante e afflitto dalla povertà, e gli uomini della sua categoria
      venivano spregiativamente chiamati “poveri rifiuti bianchi”. Dunque
      supponevo che, dal momento che i non-possessori-di-schiavi al Sud erano
      ignoranti, poveri, e di basso ceto sociale, i non-possessori-di-schiavi al
      Nord dovessero essere in condizioni simili. Non sarei potuto approdare a
      nessuna parte degli Stati Uniti con un contrasto più straordinario e
      gratificante di New Bedford, non solo rispetto alla vita al Sud in
      generale, ma anche nella constatazione delle condizioni della gente di
      colore che viveva lì. Fui meravigliato quando Mr. Johnson mi disse che non
      c’era niente nelle leggi o nella costituzione del Massachusetts che
      impedisse a un uomo di colore di diventare governatore dello Stato, se il
      popolo avesse ritenuto di eleggerlo. Lì, inoltre, i figli dei neri
      andavano a scuola con i figli dei bianchi, e a quanto pare senza obiezioni
      da chicchessia. Per farmi capire che non correvo il rischio di essere
      ricatturato e di tornare in schiavitù, Mr. Johnson mi assicurò che nessun
      proprietario di schiavi poteva portare uno schiavo fuori da New Bedford;
      che c’erano uomini che avrebbero dato la vita per salvarmi da tale
      destino.
    </p>
    <p>
      Il quinto giorno da che ero arrivato mi misi gli abiti da comune manovale
      e andai al molo a cercare lavoro. Scendendo per Union Street vidi una
      larga pila di carbone di fronte alla casa del reverendo Ephraim Peabody,
      il ministro unitariano. Andai alla porta di servizio e chiesi di avere il
      privilegio di portar dentro e sistemare questo carbone. “Quanto vuoi?”
      disse la padrona di casa. “Lascio decidere a lei, signora”. “Va bene,
      metti via il carbone” disse. Non ci misi molto a finire il lavoro,
      dopodiché la cara signora mi mise in mano DUE MEZZI DOLLARI D’ARGENTO. Per
      comprendere l’emozione che mi riempì il cuore, come afferrai quel denaro,
      rendendomi conto che non c’era padrone che potesse portarmelo via, CHE ERA
      MIO... CHE LE MIE MANI MI APPARTENEVANO, e avrebbero potuto guadagnarne
      altre di quelle preziose monete... uno dovrebbe essere stato egli stesso
      in qualche modo schiavo. Il mio successivo lavoro consistette nello
      stivare su uno <i>sloop</i>
      al molo di “Uncle Gid” Howland un carico di olio di balena destinato a New
      York. Non ero soltanto un uomo libero, ero un lavoratore libero, e nessun
      “padrone” era lì alla fine della settimana a sequestrarmi ciò che avevo
      duramente guadagnato.
    </p>
    <p>
      La stagione stava volgendo al termine e c’era lavoro in abbondanza. Le
      navi venivano equipaggiate per la caccia alle balene, e nel loro
      rifornimento veniva utilizzata molta legna. Tagliare questa legna era
      considerato un buon lavoro. Con l’aiuto del vecchio Amico Johnson
      (benedetta la sua memoria) presi sega e cavalletto e mi avviai. Quando
      entrai in un emporio per comprare una corda con la quale assicurare bene
      la sega alla struttura, chiesi un <i>fip</i> di spago. L’uomo dietro il
      banco mi rivolse uno sguardo tagliente, e in modo altrettanto tagliente mi
      disse “Non sei di queste parti”. Mi allarmai, e pensai di essermi tradito.
      Un <i>fip</i> in Maryland era pari a sei centesimi e un quarto, quello che
      in Massachusetts chiamavano <i>fourpence</i>. Ma da questa cantonata non
      risultarono danni, e fiducioso e allegro me ne andai a lavorare con sega e
      cavalletto. Era un mestiere nuovo per me, ma mai feci di meglio, o di più,
      nello stesso lasso di tempo alla piantagione, per Covey, lo spacca-neri,
      di quanto feci per me stesso in questi primi anni di libertà.
    </p>
    <p>
      Nonostante il giusto e umano sentire di New Bedford quarantatré anni fa,
      il luogo non era del tutto libero da pregiudizi razziali. La positiva
      influenza dei Roach, dei Rodman, degli Arnold, dei Grinnell, e dei Robeson
      non pervadeva tutte le categorie dei suoi abitanti. La prova
      dell’effettivo grado di progresso della comunità si presentò quando mi
      candidai per un posto nel mio mestiere e ricevetti un enfatico e deciso
      rifiuto. Si dà il caso che Mr. Rodney French, un cittadino benestante e
      intraprendente, noto anche per essere un oppositore della schiavitù,
      stesse equipaggiando un’imbarcazione per una spedizione come baleniera,
      sulla quale andava fatto un gran lavoro di calafataggio e rivestimento in
      rame. Avevo una buona conoscenza di entrambi i mestieri, e così mi
      candidai presso Mr. French per un posto. Lui, da uomo generoso qual era,
      disse che mi avrebbe assunto, e che potevo andare subito all’imbarcazione.
      Gli obbedii, ma quando giunsi alla banchina galleggiante, dove altri
      calafati erano al lavoro, mi fu detto che ogni bianco avrebbe abbandonato
      la nave così com’era, incompleta, se avessi accennato a fare il mio
      mestiere su di essa. Questo trattamento incivile, inumano ed egoista non
      si rivelò allora ai miei occhi così sconvolgente e scandaloso come mi
      appare oggi. La schiavitù mi aveva così assuefatto alle avversità che
      questi inconvenienti mi sembravano cose di poco conto. Se avessi potuto
      fare il mio mestiere avrei potuto guadagnare due dollari al giorno, ma
      come comune manovale ne ricevevo soltanto uno. Faceva una gran differenza
      per me, ma se non potevo avere due dollari, fui contento di riceverne uno;
      e così andai a lavorare per Mr. French come comune manovale. La
      consapevolezza di essere libero – non più schiavo – mi mantenne di buon
      umore in occasione di questo divieto come di altri simili che mi sarebbe
      capitato di ricevere a New Bedford e altrove sul libero suolo del
      Massachusetts. Per esempio, nonostante i bambini di colore andassero a
      scuola, e fossero trattati con gentilezza dagli insegnanti, il New Bedford
      Lyceum si rifiutò, fino a diversi anni dopo da che risiedevo in quella
      città, di permettere a qualsiasi persona di colore di seguire le lezioni
      che si tenevano nella sua aula magna. Fu solo dopo che uomini come Charles
      Sumner, Theodore Parker, Ralph Waldo Emerson, e Horace Mann si rifiutarono
      di tenere le loro lezioni nei corsi del Lyceum mentre vigevano tali
      restrizioni, che queste furono abolite.
    </p>
    <p>
      Rassegnato al fatto di non potermi guadagnare da vivere a New Bedford
      facendo il mio mestiere, mi preparai a fare qualsiasi tipo di lavoro mi
      capitasse sotto mano. Tagliai la legna, spalai il carbone, scavai
      sotterranei, sgombrai cortili dalla spazzatura, lavorai al molo, caricai e
      scaricai imbarcazioni, e spazzai le loro cabine.
    </p>
    <p>
      Successivamente trovai un posto fisso alla fonderia di ottone di proprietà
      di Mr. Richmond. Il mio compito qui era di far andare i mantici, muovere
      la gru, e svuotare i recipienti in cui venivano fatte le colate; e a volte
      era un lavoro caldo e pesante. Gli articoli prodotti qui erano soprattutto
      destinati all’industria navale, e durante i periodi di maggiore attività
      la fonderia era in funzione giorno e notte. Ho spesso lavorato ogni giorno
      lavorativo della settimana e in più due notti. Il mio capo, Mr. Cobb, era
      un buon uomo, e più di una volta mi difese dagli insulti che uno o più
      lavoratori avevano la tendenza a buttarmi addosso. In queste circostanze
      avevo poco tempo per migliorarmi a livello mentale. Il duro lavoro, giorno
      e notte, in una fornace così calda da far sì che il metallo continuasse a
      scorrere come acqua, disponeva maggiormente all’azione che al pensiero;
      eppure spesso inchiodavo un giornale al palo vicino ai mantici e lo
      leggevo mentre azionavo la pesante trave per mezzo della quale i mantici
      si riempivano e svuotavano d’aria. Era la ricerca di conoscenza in mezzo
      alle difficoltà, e guardo ora a essa, dopo così tanti anni, con una certa
      compiacenza, e meravigliandomi di poter essere stato così determinato e
      costante in un altro proposito che non fosse il mio pane quotidiano.
      Certamente non vidi nulla nel comportamento di coloro che mi stavano
      intorno che potesse ispirarmi un tale interesse: erano tutti dediti
      esclusivamente a ciò che le loro mani trovavano da fare. Sono contento di
      poter dire che, nel periodo in cui fui occupato alla fonderia, nessuno si
      lamentò perché non facevo il mio lavoro, o perché non lo facevo bene. I
      mantici che azionai usando la forza furono mossi, dopo che me ne andai, da
      un motore a vapore.
    </p>
    <p></p>
    <hr />
    <h3>Note</h3>
    <div class="lb-smallerfont">
      <div>
        <p>
          <a href="#ftnt_ref1" id="ftnt1">1</a>. Citazione biblica da Salmi
          107:23 (La Bibbia, Società Biblica di Ginevra, 2009, p. 400).
        </p>
      </div>
      <div>
        <p>
          <a href="#ftnt_ref2" id="ftnt2">2</a>. “Free trade and sailor’s
          rights” è la scritta sulla bandiera issata a bordo della nave
          <i>Essex</i> dal capitano David Porter durante la guerra del 1812,
          nella quale la marina inglese operava il reclutamento forzato di
          marinai americani. A sottolineamento degli ideali rivoluzionari del
          Diciottesimo secolo, la frase ebbe ampia risonanza e rimase in voga
          anche ben dopo la fine della guerra del 1812.
        </p>
      </div>
      <div>
        <p>
          <a href="#ftnt_ref3" id="ftnt3">3</a>. Il Revenue Cutter Service,
          istituito il 4 agosto 1790 su raccomandazione del Secretary of
          Treasure Alexander Hamilton, e con ruoli diversi a seconda del periodo
          storico, è il precursore del servizio di guardia costiera.
        </p>
      </div>
      <div>
        <p>
          <a href="#ftnt_ref4" id="ftnt4">4</a>.
          <i>Life’s more than breath and the quick round of blood.</i> Citazione
          da <i>Festus</i>, del poeta inglese Philip James Bailey (1816-1902).
        </p>
      </div>
      <div>
        <p>
          <a href="#ftnt_ref5" id="ftnt5">5</a>. Gruppo di cittadini attivisti,
          in questo caso impegnati nella causa abolizionista.
        </p>
      </div>
      <div>
        <p>
          <a href="#ftnt_ref6" id="ftnt6">6</a>. L’Underground Railroad era la
          fitta rete di aiuto e supporto agli schiavi che, in gruppo o
          singolarmente, fuggivano dal Sud alla ricerca della libertà.
          L’organizzazione si avvaleva del contributo di neri e bianchi che si
          battevano per la causa abolizionista o che semplicemente mettevano in
          pratica i loro ideali umanitari. Uno dei gruppi più attivi e numerosi
          dell’Underground Railroad era quello dei quaccheri.
        </p>
      </div>
      <div>
        <p>
          <a href="#ftnt_ref7" id="ftnt7">7</a>. Citazione liberamente tratta da
          Matteo 25:37 e 25:38.
        </p>
      </div>
      <div>
        <p>
          <a href="#ftnt_ref8" id="ftnt8">8</a>. Da <i>La donna del lago</i>, di
          Walter Scott, Canto 5°, XXIV.
        </p>
      </div>
      <div>
        <p>
          <a href="#ftnt_ref9" id="ftnt9">9</a>. Una sorta di antologia con
          scopi didattici pubblicata per la prima volta nel 1797 e che Douglass
          menziona anche nella sua autobiografia
          <i>Narrative of the Life of Frederick Douglass</i>.
        </p>
      </div>
    </div>
    <hr />
    <div class="license">
      <a
        target="_blank"
        rel="license"
        href="http://creativecommons.org/licenses/by-sa/4.0/"
        ><img
          alt="Licenza Creative Commons"
          style="border-width:0"
          class="lazy"
          data-src="https://i.creativecommons.org/l/by-sa/4.0/88x31.png"/></a
      ><br />Quest’opera è distribuita con Licenza
      <a
        target="_blank"
        rel="license"
        href="http://creativecommons.org/licenses/by-sa/4.0/"
        >Creative Commons Attribuzione &#8211; Condividi allo stesso modo 4.0
        Internazionale</a
      >.
    </div>

